In quel momento il Manchester United conduceva la partita con il punteggio di 2-0. Ten Hag aveva effettuato tre sostituzioni: McTominay per Antony, Eriksen per Casemiro e Elanga per Sancho. Aveva ancora due cambi a disposizione. Dalle immagini sembra quindi che Ronaldo, stufo di aspettare le decisioni dell’allenatore, decida di imboccare la via degli spogliatoi prima del tempo. Secondo la ricostruzione del sito The Athletic, Ronaldo avrebbe rifiutato di entrare in campo, ritenendo troppo poco il tempo che ten Hag stava per concedergli.

Non è la prima volta che Ronaldo ripara negli spogliatoi prima del fischio finale. Nel precampionato, durante il match contro il Rayo Vallecano, dopo essere sostituito all’intervallo, Ronaldo ha lasciato la panchina senza il permesso dell’allenatore. In estate ten Hag si era molto indispettito per l’episodio, anche perché Ronaldo era stato seguito negli spogliatoi da altri calciatori. Stavolta ten Hag non è sembrato curarsene più di tanto: «Non ci ho fatto caso, ci penseremo domani. Voglio concentrarmi sulla squadra, sulla magnifica prestazione di questi undici giocatori. Mi correggo, la prestazione l’hanno fatta anche i giocatori saliti dalla panchina. Una prestazione di squadra». Ieri sera, sul proprio sito, il Manchester United ha comunicato che Ronaldo è stato messo fuori squadra. E di ora in ora sono cresciute le voci di una possibile risoluzione anticipata del contratto. Ronaldo ha risposto, come di consueto, con un post su Instagram nel quale ha cercato di gettare acqua sul fuoco, ma che a leggerlo bene è solo un’altra riedizione del classico “Ronaldo non riesce a chiedere scusa”.